---
title: 'Ebből az ásványi anyagból egyél többet, ha magas a vérnyomásod - Nem elegendő a sófogyasztás csökkentése'
excerpt: 'A káliumban gazdag táplálékok segíthetnek a vérnyomás csökkentésében.'
coverImage: '/assets/blog/magas-vernyomas/cover.jpg'
date: '2022-01-19T07:39:07.322Z'
author:
  name: Musl Ica
  picture: '/assets/blog/authors/musl-ica.jpg'
ogImage:
  url: '/assets/blog/magas-vernyomas/cover.jpg'
---

A káliumban gazdag táplálékok segíthetnek a vérnyomás csökkentésében.

A magas vérnyomás kezelés híján súlyos következményekkel járó betegség, melynek kialakulásában nem csak a genetika játszik szerepet, a modern életmódnak köszönhetően mind több és több embert érint. 

Amennyiben kiderül a probléma, egyebek mellett az étkezés átalakítására is szükség lehet. Az átgondolt táplálkozás egyik eleme a sófogyasztás csökkentése mellett a káliumbevitel figyelése is. 

## A nátrium mellett a kálium is fontos

Magas vérnyomás esetén két ásványi anyagra, a nátriumra és a káliumra is fokozottan kell figyelni. A nátrium a konyhasó, vagyis a nátrium-klorid egyik összetevője, jellemző, hogy a feldolgozott élelmiszerekben bővelkedő nyugati étrend sokkal többet tartalmaz belőle, mint amennyire a szervezetnek szüksége lenne. A túlzott sófogyasztás emeli a vérnyomást, a megelőzés és a kezelés részeként is érdemes törekedni a visszafogására, ez nemcsak a főzés során lényeges, hanem a vásárláskor is. 

A kálium mérsékli a nátrium hatását, ellazítja az erek falát, csökkenti a vérnyomást, véd az izomgörcsök ellen. Minél több káliumot visz be valaki, annál több nátrium ürül a vizelettel. A makroelem a folyadékháztartás szabályozásában is részt vesz. Normális esetben a kálium és a nátrium egyensúlya gondoskodik róla, hogy a vesék a felesleges folyadékot eltávolítsák a vérből, amennyiben ez nem történik meg, nő az érfalra nehezedő nyomás, hipertónia alakulhat ki. 

## Káliumban gazdag táplálékok

Az ajánlott napi káliumbevitel mennyiségéről megoszlanak a vélemények, az Egészségügyi Világszervezet (WHO) javaslata felnőttek számára legalább napi 3510 milligramm.

A szükséges mennyiség egészséges, zöldségekben, gyümölcsökben gazdag táplálkozással fedezhető, többnyire nincs szükség a kálium mesterséges pótlására, vannak azonban kivételek, amikor az orvos előírhatja azt. Ilyenek például a mellékvesét érintő betegségek, illetve az egyes gyógyszerek, vizelethajtók szedése. Alkoholizmus talaján is kialakulhat a hiányállapot. Izomgyengeség, szívritmuszavarok és légzési problémák is felhívhatják rá a figyelmet. Fontos, hogy a pótlás szakember irányításával történjen!

A gyümölcsök közül jó káliumforrás egyebek mellett a banán, a narancs, a sárgabarack, a zöldségeknél pedig kiemelendő a krumpli, az édesburgonya, az avokádó, a spenót, a brokkoli és a káposzta is. Egy közepes banán körülbelül 420 mg káliumot tartalmaz, egy közepes édesburgonya pedig mintegy 540 mg-ot. Az értékes anyag a paradicsomban és a hüvelyes táplálékokban is megtalálható. 

## Életmódváltásra van szükség

Optimális vérnyomásnak általánosságban véve a 120/80 Hgmm-es vagy az ez alatti eredményt tekintik. A hipertóniának különböző súlyossági fokozatai léteznek, a nemzetközi ajánlások szerint a két egymást követő napon mért 140/90 Hgmm-es érték már jelzi a bajt, de az ennél alacsonyabb, 135/85 feletti számok is emelkedettnek számítanak. A magas vérnyomáshoz a szervezet idővel hozzászokik, így sokszor egyáltalán nem okoz látványos tüneteket.

A probléma viszont az, hogy hosszú távon az állapot súlyosan károsítja az ereket és a létfontosságú szerveket egyaránt, így aztán nagyon fontos, hogy a magas értékek mérésekor a szakemberek utasításait, ajánlásait betartva életmódbeli változtatások is történjenek. Az egészséges étkezés mellett a rendszeres testmozgás, az alkohol- és koffeinfogyasztás csökkentése, a stresszkezelés és az optimális testsúly elérése, megőrzése is sokat számít a vérnyomás szempontjából. 

## Vérnyomáscsökkentő teák

A gyógynövények erejét érdemes az egészségügyi problémáknál minél szélesebb körben felhasználni, természetesen minden esetben a kezelőorvossal egyeztetve. A magas vérnyomás csökkentésére és a vérnyomás-ingadozások mérséklésére is alkalmas több hatékony gyógytea.

---

Forrás: [femina.hu](https://femina.hu/egeszseg/kalium-natrium-magas-vernyomas/)
