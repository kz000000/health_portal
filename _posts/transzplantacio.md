---
title: 'Tavaly is több száz szervátültetést végeztek hazánkban'
excerpt: 'Tavaly 307 szervátültetés történt Magyarországon, 273 esetben elhunyt donorból, 34 esetben pedig élőből eltávolított szervvel - derül ki az Országos Vérellátó Szolgálat (OVSZ) tavalyi évet összegző közleményéből.'
coverImage: '/assets/blog/transzplantacio/cover.jpg'
date: '2022-01-12T07:27:07.322Z'
author:
  name: Gipsz Jakab
  picture: '/assets/blog/authors/gipsz-jakab.jpg'
ogImage:
  url: '/assets/blog/transzplantacio/cover.jpg'
---

Tavaly 307 szervátültetés történt Magyarországon, 273 esetben elhunyt donorból, 34 esetben pedig élőből eltávolított szervvel - derül ki az Országos Vérellátó Szolgálat (OVSZ) tavalyi évet összegző közleményéből.

Az adatok szerint a négy magyarországi vesetranszplantációs központban összesen 196 veseátültetés történt; elhunytból 162, élő donorból 34 esetben. A legtöbb veseátültetést - 125-öt - a Semmelweis Egyetemen végezték, a Pécsi Tudományegyetem 25, a Debreceni Egyetemen 28, míg a Szegedi Tudományegyetemen 18 vesetranszplantáció történt. Májátültetés 59 volt tavaly.

A két hazai szívtranszplantációs központban 34 szívátültetést végeztek, ebből 24 műtétet a Semmelweis Egyetem Városmajor Szív- és Érgyógyászati Klinikáján, tíz beavatkozást pedig a Gottsegen György Országos Kardiovaszkuláris Intézetben.
Tüdőátültetést 14 esetben végeztek tavaly az Országos Onkológiai Intézet bázisán működő Semmelweis Egyetem Mellkassebészeti Klinikán, míg négy esetben kombinált vese- és hasnyálmirigy átültetést végeztek a Semmelweis Egyetemen.

Az OVSZ tájékoztatása szerint a donort jelentő intézményekből átlagosan 4,31 jelentés érkezett. A legaktívabb intézményből 13 jelentés történt, és 8 szervadományozás valósult meg. A legaktívabb donorjelentő orvos pedig hét lehetséges donorról adott értesítést.

A tavalyi év során az Eurotransplant együttműködésben 70 külföldi donorszerv beültetése történt meg Magyarországon, ezek között 35 vese, 1 hasnyálmirigy, 15 máj, 17 szív, 2 tüdő. A hazai szervátültetések 26 százaléka külföldről érkező szervvel történt - írták.

A transzplantációs várólistán 2021-ben 1774 beteg fordult meg, 413 új beteg került fel várólistára, az év végén pedig 1313 beteg várakozott életmentő szervátültetésre. A transzplantált betegek várakozási ideje a tüdőátültetés esetén volt a legrövidebb, 0,41 év. Szív- és májátültetés esetén átlagosan 0,67 és 1,06 évig várakoztak a betegek. A kombinált vese- és hasnyálmirigy-átültetése esetén 3,52 év, valamint a vesetranszplantációnál 4,08 év volt a várakozási idő - közölte a vérellátó szolgálat.

---

Forrás: [szimpatika.hu](https://szimpatika.hu/cikkek/11783/tavaly-is-tobb-szaz-szervatultetest-vegeztek-hazankban)
