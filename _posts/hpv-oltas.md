---
title: 'Mit kell tudni a HPV oltásról?'
excerpt: 'A humán papillomavírus (HPV) egyike a leggyakoribb vírusfertőzésnek, amely a nőket és a férfiakat egyaránt érinti.'
coverImage: '/assets/blog/hpv-oltas/cover.jpg'
date: '2022-01-16T12:11:00.322Z'
author:
  name: Musl Ica
  picture: '/assets/blog/authors/musl-ica.jpg'
ogImage:
  url: '/assets/blog/hpv-oltas/cover.jpg'
---

## Mi a HPV-fertőzés?

A humán papillomavírus (HPV) egyike a leggyakoribb vírusfertőzésnek, amely a nőket és a férfiakat egyaránt érinti. Több mint száz típusa ismert. Nem csupán a méhnyakdaganat esetében bizonyított a a vírus szerepe, hanem a férfiakat érintő daganattípusok - egyes fej-nyaki, szájgarati daganatok, a végbélnyílás daganata - kialakulásában is.

## Mennyire elterjedt a HPV-fertőzés?

Az emberek 50-80%-a átesik valamilyen HPV-fertőzésen élete során. A fertőzés általában tünetmentes, sokszor csak átmeneti, viszont előfordulhat, hogy a daganatképződés szempontjából magas kockázatot jelentő HPV típusok éveken keresztül fennmaradnak a szervezetben, és ez daganat kialakulásához vezethet.

## A HPV mennyi típusa ellen véd a térítésmentes vakcina?

Az elérhető oltóanyag a HPV 7 olyan típusa ellen alakít ki védettséget, amelyek a leggyakrabban okoznak daganatos megbetegedést, valamint 2 olyan típusa ellen is védelmet nyújt, amelyek a nemi szervi szemölcsök kialakulásáért felelősek. Így az oltóanyag összesen a HPV 9 típusa ellen biztosít védelmet. Az oltás hatására az immunrendszer képes lesz arra, hogy a valódi vírus megjelenése esetén gyorsabban termeljen ellenanyagot ellene, ezáltal a szervezet ki tudja védeni a fertőzést.

## A HPV-fertőzés csak a nőket érinti?

Nem, mivel tudományosan igazolt, hogy a HPV nem csupán a méhnyakrák, hanem más, nemi szervek környékén kialakuló, valamint egyes szájüregi, fej-nyaki daganatok kialakulásáért is felelős, ami a férfiakat is érintheti.

## A fiúk is kaphatnak HPV elleni védőoltást?

A 2021/2022-es tanévben is lehetőség nyílik a 12. életévüket betöltött 7. osztályos fiúk számára az önkéntes, térítésmentes HPV elleni védőoltás igénylésére és annak beadatására iskolai kampányoltás keretében.

## Mi a teendőm, hogy megkapja gyermekem a HPV elleni védőoltást?

A HPV elleni térítésmentes védőoltást az oktatási intézmények szervezik, az érintett szülőknek a kiküldött szülői nyilatkozatot kell kitöltve visszajuttatni az iskolába 2021. szeptember 13-ig.

## Hogyan zajlik az HPV elleni védőoltás?

A vakcinát a felkarba adja be az iskolaorvos. Ahhoz, hogy a védettség kialakuljon, 2 oltásra van szükség 6 hónap különbséggel, amennyiben az oltási sorozat megkezdésekor az oltandó nem töltötte be a 15. életévét. Az első oltás idején 15 éves életkort betöltött tanulók oltásához három adag szükséges. Az első két részoltás között két hónap intervallum tartandó, és a 2. oltás után minimum 3 hónappal lehet beadni a 3. dózist.

## Van valamilyen kockázata a HPV elleni oltásnak?

Igen, de a védőoltás kockázata minimális. Mellékhatásként az oltás helyén múló fájdalom, bőrpír vagy duzzanat, esetenként láz, fejfájás, izomfájdalom, fáradékonyság jelentkezhet. A tünetek általában enyhék és gyorsan elmúlnak.

Ne felejtse el igényelni gyermeke számára a HPV elleni védőoltást!

Hetedik osztályos gyermeke számára most igényelheti az ingyenes, térítésmen tes HPV elleni védőoltást! A HPV okozta megbetegedések nem csak a nőket, hanem a férfiakat érintik. Azzal, hogy most az oltás beadatása mellett dönt, megvédheti gyermekét egy esetleges, később kialakuló daganatos betegségtől!

---

Forrás: [egeszseg.hu](https://egeszseg.hu/lakossag/mit-kell-tudni-a-hpv-oltasarol.html)
