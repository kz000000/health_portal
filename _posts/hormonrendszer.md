---
title: '5 szokás, ami segít a felborult hormonrendszer helyreállításában: nem csak a stressz csökkentése fontos'
excerpt: 'A megfelelően összeállított étrend követése, illetve egyes anyagok kerülése is sokat segíthet.'
coverImage: '/assets/blog/hormonrendszer/cover.jpg'
date: '2022-01-20T11:37:07.322Z'
author:
  name: Musl Ica
  picture: '/assets/blog/authors/musl-ica.jpg'
ogImage:
  url: '/assets/blog/hormonrendszer/cover.jpg'
---

A rohanó, idegeskedéssel terhelt mindennapok, a nyugati típusú étrend és a mozgásszegény életmód következtében manapság világszerte egyre több nőt érintenek a hormonrendszer zavarai.

Az endokrin problémák változatos, ám meglehetősen általános tünetekben nyilvánulnak meg, így gyakran csak akkor kerülnek diagnosztizálásra, amikor a gyermekvállalás nehézségeivel találja szembe magát a pár. Mégis fontos, hogy az ember észrevegye a jeleket, hiszen az életminőséget, az általános testi-lelki jóllétet jelentősen ronthatják az ilyen jellegű panaszok. A hormonrendszer egyensúlyának helyreállításában az orvos által előirányzott kezelés betartása mellett hétköznapi dolgok is segíthetnek.

## Hormonrendszer egészségét támogató szokások

A hormonrendszer az egész szervezet működésére hatással van. Amennyiben felborul az egyensúlya, egyes hormonokból a szükségesnél kevesebb, másokból több termelődik, a legkülönfélébb tünetek jelentkezhetnek. A menstruációs eltéréseken túl egyebek mellett a testsúly változása, a fáradékonyság, a hajhullás, a libidócsökkenés és a bőrproblémák is jelezhetik a bajt.

A leggyakoribb hormonális betegségek közé nők esetében a pajzsmirigy működészavarai és a gyakran inzulinrezisztenciával járó policisztás ovárium szindróma tartoznak, de érintett lehet a mellékvese vagy az agyalapi mirigy is. Az életmód jelentősen befolyásolja az endokrin rendszer működését, az egyes kórképek kezelésében a szakemberek szinte mindig nagy hangsúlyt fektetnek az étkezésre, a testmozgásra és a stressz csökkentésére is.

## Helyesen összeállított étrend követése

Az étrend összeállítása ideális esetben dietetikus segítségével történik, aki kalkulál a konkrét betegségekkel is, hiszen amennyiben például szénhidrátanyagcsere-zavar is fennáll, a szénhidrátokra különösen oda kell figyelni. A megfelelő táplálkozás támogatja az egészséget, hozzájárul a bélflóra épségének megőrzéséhez. Utóbbi azért is fontos, mert a bélflóra problémái összefüggést mutatnak a szervezetben zajló krónikus gyulladásos folyamatokkal, amelyek számos kórkép, így a hormonális betegségek hátterében is felfedezhetők.

A sokszor méltatott, sovány húsokat, halakat, rengeteg zöldséget és egészséges zsírokat előnyben részesítő mediterrán diéta a krónikus gyulladás csökkentésében is jó szolgálatot tehet. Hasonló célból érdemes a finomított cukrok és gabonák, a transzzsírok, a feldolgozott élelmiszerek kerülése, illetve a magas rosttartalmú és prebiotikus hatású táplálékok fogyasztása.

## Stressz csökkentése, kezelése

A stressz a mindennapok során gyakran kikerülhetetlennek tűnik, a kezelése, csökkentése mégis az egyik legfontosabb - egyben a legnehezebb - feladat, amivel az endokrin betegeknek meg kell küzdeniük. Az állandó idegeskedés hatására a szervezet stresszhormonokat termel, például megnőhet a kortizol szintje, ami súlygyarapodáshoz, koncentrációzavarokhoz, sőt akár depresszióhoz is vezethet.

A stresszkezelésnek számos módja létezik, a legfontosabb, hogy mindenki megtalálja a neki megfelelőt, kinek a jóga vagy a meditáció, kinek a séta, kinek egy kreatív hobbi űzése válik be, a lényeg, hogy tudatosan törekedj rá, hogy ne váljon krónikussá a szorongás és az idegesség az életedben.

---

Forrás: [szimpatika.hu](https://femina.hu/egeszseg/hormonrendszer-helyreallitasaban-segito-szokasok/)
