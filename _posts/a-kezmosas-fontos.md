---
title: 'A kézmosás fontosabb mint gondolnánk'
excerpt: 'Sok év telt el Semmelweis felfedezése óta, de a felmérések szerint átlagban még mindig hét emberből egy nem mos kezet WC használat után.'
coverImage: '/assets/blog/a-kezmosas-fontos/cover.jpg'
date: '2022-01-20T07:27:07.322Z'
author:
  name: Gipsz Jakab
  picture: '/assets/blog/authors/gipsz-jakab.jpg'
ogImage:
  url: '/assets/blog/a-kezmosas-fontos/cover.jpg'
---

Sok év telt el Semmelweis felfedezése óta, de a felmérések szerint átlagban még mindig hét emberből egy nem mos kezet WC használat után.

## Október 15. a kézmosás világnapja

Ezt hallva elsőre bizonyára sokan megvonják a vállukat, hogy miért is érdemes egy ilyen mindenki számára egyértelműnek gondolt tevékenységről beszélni. Azonban felmérések alapján a 21. században sajnos még mindig nem természetes a kézmosás; például napjainkban hét emberből átlagosan egy nem mos kezet miután lehúzza a WC-t, valamint vannak olyanok is, akik szinte egyáltalán nem szoktak kezet mosni. Ez igazán elgondolkodtató adat, főleg akkor, ha egy kézfogás után készülünk elfogyasztani ebédünket, vagy például megosztozunk egy szendvicsen valakivel.

Először 2008-ban került megszervezésre az UNICEF kezdeményezésére a Kézmosás Világnapja, melynek célja, hogy ösztönözze a higiéniai szabályok betartását, tudatosítsa a szappannal történő kézmosás kedvező hatásait a betegségek megelőzésében. A Kézmosás Világnapjának jelképén játékosan megrajzolt, egymás kezét fogó vízcsepp, szappan és egy kéz látható.

A COVID-19 világjárvány felhívta a figyelmet a kézhigiéné fontosságára is. A szappannal történő kézmosás a leghatékonyabb és legolcsóbb módja a hasmenéses és akut légúti megbetegedések elkerülésének.  Kutatások azt mutatják, hogy megfelelő kézhigiénével a hasmenéses megbetegedések száma 45%-kal, a légúti megbetegedéseké pedig 23%-kal csökkenthető. A mindennapok során segíthet a gyakori kézmosás megakadályozni, hogy megfertőződjünk, illetve megfertőzzük a családunkat.

A baktériumok mindenütt jelen vannak az életünkben. A Nemzeti Közegészségügyi Alapítvány által elvégzett vizsgálat eredményei alapján egy szabadtéri ivóvízkút egységnyi felületén 2 700 000, egy kávéházi tálca egységnyi felületén körülbelül 33 800, egy számítógépes billentyűzet egységnyi felületén 260, egy fejhallgató egységnyi felületén pedig 740 baktérium található. Szerencsére azonban nem mindegyik baktérium káros. Azonban azt sem szabad elfelejtenünk, hogy vírusok és baktériumok okozzák a légúti fertőzések zömét, valamint néhány sokkal súlyosabb betegséget is. A megfelelő kézmosás a legegyszerűbb, leghatékonyabb és legolcsóbb módja annak, hogy megelőzhessük a fertőző betegségek elterjedését.

Már az egészen kis gyermekek is képesek rá, hogy megértsék, mik azok a kórokozók, és hogy azok betegséget terjesztenek. Fontos tudniuk, hogy nem csak akkor kell kezet mosni, amikor látható a kosz, a tisztának tűnő kéz is lehet veszélyes.

## Mikor kell kezet mosni?

Nem frissen mosott kézzel ne érintsük vagy dörzsöljük a szemünket, orrunkat, szánkat, mert a kórokozók szennyezett kézről bejuthatnak a szervezetünkbe!

Vannak tevékenységek, melyek alkalmával mindig ajánlott a kézmosás:

- WC használata előtt és után
- étkezések, ételkészítés előtt és után
- hazaérkezés után
- betegek látogatása előtt és után
- köhögés, tüsszentés után
- állatsimogatás, gondozás után
- minden alkalommal, amikor a kezeinken szemmel látható szennyeződés van

A helyes kézmosás időtartama: min. 30 másodperc!

A helyes kézmosás lépései:

- Nedvesítse be kezét tiszta, langyos vízzel.
- Tegyen a kezére szappant a folyékony szappan adagolóból.
- Dörzsölje össze a kezeit legalább 20 másodpercig
- Öblítse le a szappant tiszta, langyos vízzel.
- Törölje szárazra kezeit egyszer használatos papír kéztörlővel vagy saját textil törölközővel.

**A helyes kézmosás fontos az egészségünk megőrzéséhez!**

---

Forrás: [egeszseg.hu](https://egeszseg.hu/lakossag/a-kezmosas-fontosabb-mint-gondolnank.html)
