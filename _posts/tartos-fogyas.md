---
title: 'Tartós fogyást hoznak, és erősítik az immunrendszert: ezek lesznek 2022 legkedveltebb diétái'
excerpt: 'Az idei év legkedveltebb diétái között olyanok szerepelnek, melyek nemcsak a fogyást, hanem az egészségmegőrzést is támogatják.'
coverImage: '/assets/blog/tartos-fogyas/cover.jpg'
date: '2022-01-25T10:35:07.322Z'
author:
  name: Gipsz Jakab
  picture: '/assets/blog/authors/gipsz-jakab.jpg'
ogImage:
  url: '/assets/blog/tartos-fogyas/cover.jpg'
---

Minden évben új diétás trendek bukkannak fel, egyesek gyors fogyást ígérnek, közben a szervezet egészére károsak lehetnek, mások pedig úgy csökkentik a pluszkilók számát, hogy támogatják az egészséget is.

2022 várhatóan legnépszerűbb diétái között olyanok szerepelnek, amik az utóbbi csoportba tartoznak. Egyre többeknek szempont az étrend megválasztásánál, hogy fenntartható alapanyagokból álljon, hosszú távon tartható legyen, és erősítse az immunrendszert. A trendek változását követő listákban egymáshoz nagyon hasonló eredmények születtek az idei évre nézve, a három legnépszerűbbet soroljuk most fel.

## Mediterrán diéta

Szinte az összes listában egyértelműen az első helyen a mediterrán diéta szerepelt. Ez a diéta, vagy jobban mondva inkább életmód főleg a dél-olasz és a görög étkezési szokásokat veszi alapul, melyben harmonikus kombinációja jelenik meg az antioxidánsoknak, a gyulladást csökkentő, immunerősítő tápanyagoknak.

Az étrend nagy részét friss gyümölcsök, zöldségek, hüvelyesek, teljes kiőrlésű gabonák, halak teszik ki, amiknek fogyasztásával jelentősen csökkenthető különböző krónikus betegségek rizikója. Mindezek mellett viszonylag egyszerű megváltoztatni az étrendet a mediterrán diéta alapján, mert nem kell számolni a bevitt kalóriákat, és nincsenek egyéb szigorú megkötések sem.

Lényege, hogy a tányér nagy részét mindig zöldségek, magvak, gyümölcsök töltsék ki, és egy kisebb adag halféle vagy valamilyen fehérjeforrás szerepeljen mellettük kiegészítés gyanánt. Gyakran használnak esszenciális zsírokban bővelkedő, extra szűz olívaolajat, engedélyezett némi vörösbor fogyasztása, nagyjából hétvégente 1-2 pohárral, de édességeket, vörös húsokat, előrecsomagolt és erősen tartósított élelmiszereket, cukrot nem szabad fogyasztani. Mindezek mellett legalább napi 2,5-3 liter víz vagy zöld tea ivása szintén előírás. Ideális esetben egy héten minimum kétszer szerepeljen hal a szuperegészséges menüben, amihez [mintaétrendet itt találsz](https://femina.hu/fogyokura/mediterran-dieta-etrend/).

## Flexitariánus diéta

A flexitariánus étrendet is egyre többen követik. Kutatások szerint ez a diéta nemcsak a fogyást támogatja, hanem az anyagcsere egészséges működését is, segítségével megelőzhető a diabétesz kialakulása, és támogatja az immunrendszert.

Az étrend nagyrészt növényi alapú, de hetente, kéthetente engedélyezi a szabadon tartott szárnyasok és tojásaik, vadon fogott halak, legelőn nevelt állatokból származó tejtermékek fogyasztását. Kitűnő választás azok számára, akik egyébként szívük szerint vegetáriánus étrendet követnének, csak nem tudnak lemondani a húsfogyasztásról.

Korlátozva, havonta legelőn nevelt állatok vörös húsa is fogyasztható, de követői közül sokan ezt már kizárják az étrendjükből. Mi több, akadnak olyanok is, akik a tejet és a tojást is kiiktatják, nem véletlenül hívják flexiatriánus, azaz flexibilis vegetáriánus étrendnek, hiszen mindenki maga állítja össze. Amiből bármennyit lehet enni, azok a zöldségek, gyümölcsök, hüvelyesek és a teljes kiőrlésű gabonák. Napi ötszöri étkezést ír elő, ami mellé rendszeres, 30 perces mérsékelt testmozgást javasolnak. További információ a diétáról, [pontos étrend itt található](https://femina.hu/fogyokura/fogyas-flexetarianus-etrenddel/).

## Volumetrikus diéta

A Barbara Rolls PhD táplálkozástudományi professzor által kidolgozott volumetrics diéta, vagy volumetrikus diéta a kalóriaszámolás helyett azt veszi alapul, hogy minél alacsonyabb energiasűrűségű ételeket fogyasszanak az emberek, így főleg magas víztartalmú táplálékokat engedélyez.

Az ételek sűrűségét bárki ki tudja számolni, a kalóriát kell elosztani az élelmiszerek címkéjén található grammok számával. Ezek a táplálékok magas rosttartalmúak, és hosszan tartó teltségérzetet okoznak, táplálják a bélflóra hasznos baktériumait, amivel az immunrendszer működését is segítik. Kiemelt szereppel bírnak az étrendben a friss gyümölcsök, zöldségek, levesek, a teljes kiőrlésű gabonák, az alacsony zsírtartalmú baromfik és tejtermékek. A magas kalóriatartalmú élelmiszereket csak korlátozottan szabad bevinni.

A hozzávetőlegesen tíz éve létező diétában különböző kategóriákba sorolták az ételeket sűrűségük szerint. Az elsőben az alacsony keményítőtartalmú zöldségek, gyümölcsök és levesek szerepelnek, ezekből jóllakottságig lehet enni, a másodikban a teljes kiőrlésű tészta, a sovány hús, barna rizs található, amikből már csak kisebb adagot szabad fogyasztani.

A harmadik kategóriában lévő élelmiszerekből még kisebb adagot ír elő, ezek a kenyérfélék, a sajtok és a zsírszegény rágcsálnivalók. A negyedikben pedig a zsírban sült élelmiszerek és a magvak szerepelnek, amikből maximum naponta csak egy-két evőkanálnyit szabad bevinni. Egy, a diétához tartozó részletes étrendet [itt találsz](https://femina.hu/fogyokura/volumetrikus-dieta/).

---

Forrás: [femina.hu](https://femina.hu/fogyokura/2022-legnepszerubb-dieta/)
